# FASE: ENTREGA ANTEPROXECTO
# Anteproxecto: Documento de Análise e Deseño

Nesta entrega concretarase mediante un documento formal a idea a desenvolver de xeito documental a nivel de análise e deseño.  
O anteproxecto debería incluír, dependendo do tipo de proxecto proposto, os seguintes apartados:

## 1. Descrición do proxecto

Descrición resumida da aplicación, onde se explica a idea do proxecto e o seu obxectivo principal.

### 1.1. Xustificación do proxecto

Neste apartado incluirase a información necesaria para xustificar a realización do proxecto.  
Debe indicarse como xurdiu a idea do proxecto, que obxectivo se persegue coa súa posta en marcha e/ou que problema vai resolver.

### 1.2. Estudo de necesidades

Indicaranse diferentes aplicacións existentes que resolvan problemas similares, ou sobre as que se vaia a construír o proxecto a modo de exemplo.

### 1.3. Persoas destinatarias

Explicitarase o tipo de persoas ás que vai dirixida a aplicación (contexto social ou sector empresarial, franxa de idade, colectivo, ...).  
É necesario aclarar se o público obxectivo son persoas, grupos sociais e/ou empresas.

### 1.4. Modelo de negocio

Elección do modelo de negocio explicando a súa xustificación:

- Modelo de pago.
- Freemium (de balde as funcionalidades básicas, mentres que se cobra por servizos máis avanzados).
- In house (desenvolvemento a medida para contornas empresariais).
- De subscrición.
- Por publicidade.
- Outros.

De existir; ou o valor aportado á comunidade no caso de proxectos de software libre.

### 1.5. Funcionalidades do proxecto (obxectivos e alcance)

Explicaranse de forma detallada as funcionalidades que vai ofrecer o proxecto. Estas funcionalidades constituirán os obxectivos de desenvolvemento do proxecto.

---

## 2. Recursos

Descrición dos medios materiais e das tecnoloxías necesarias que se usarán para desenvolver o proxecto, incluíndo:

- Linguaxes de programación.
- Técnicas.
- Librerías.
- Bases de datos.
- Servizos usados.
- Servidores.
- API’s.
- Presuposto, etc.

---

## 3. Análise de requirimentos do sistema

Descríbense os requirimentos do proxecto especificando que funcionalidade ofrecerá e de que xeito.

Na parte de análise deberase realizar unha descrición xeral do proxecto, explicando de forma clara que vai realizar a aplicación, sen entrar nos detalles internos.

### 3.1. Funcionalidades

Describir con detalle e precisión que operacións se van poder realizar a través da aplicación informática, indicando que actores interveñen en cada caso.

Enumeralas, de maneira que na fase de deseño se poida crear o caso de uso correspondente a cada funcionalidade.

Cada función ten:
- Datos de entrada.
- Proceso.
- Datos de saída.

#### Exemplo:

| ACCIÓN            | DESCRICIÓN                                  |
|-------------------|---------------------------------------------|
| Alta cliente      | Dar de alta un cliente na base de datos     |
| Modificar cliente | Modificar un cliente na base de datos       |
| Eliminar cliente  | Cliente eliminado da base de datos          |

### 3.2. Tipos de usuarios

Describir os tipos de usuario que poderán acceder ao sistema.  

Habitualmente os tipos de usuario veñen definidos polas funcionalidades ás cales teñen acceso. Exemplos:

- Anónimos.
- Novos.
- Rexistrados.
- Bloqueados.
- Confirmados.
- Verificados.
- Administradores.
- Etc.

### 3.3. Normativa

Investigarase que normativa vixente afecta ao desenvolvemento do proxecto e de que maneira.  
O proxecto debe adaptarse ás esixencias legais dos territorios onde vai operar.

#### Normas obrigatorias a considerar:

- [LOPDPGDD](https://www.boe.es/buscar/act.php?id=BOE-A-2018-16673): Ley Orgánica 3/2018, de 5 de diciembre, de Protección de Datos Personales y garantía de los derechos digitales (ámbito nacional).
- [GDPR](https://eur-lex.europa.eu/eli/reg/2016/679/oj): General Data Protection Regulation (se aplica se a aplicación opera a nivel europeo).

Na documentación debe afirmarse que o proxecto cumpre coa normativa vixente.

#### Apartados obrigatorios para cumprir a lexislación:

- Aviso legal.
- Política de privacidade.
- Política de cookies.

Deben explicarse os mecanismos utilizados para cumprir a lexislación relativa á protección de datos.

---

## 4. Deseño

Inclúe os diferentes diagramas, esquemas e deseños que axuden a describir mellor o proxecto, detallando os seus compoñentes, funcionalidades, bases de datos e interface.

### Ferramentas recomendadas:

- [Draw.io ou Diagrams](https://app.diagrams.net/)
- [Figma](https://app.diagrams.net/)
- [Mermaid](https://mermaid.js.org/)

### 4.1. Deseño da arquitectura do sistema

Incluír artefactos gráficos que representen:

- A aplicación.
- Os seus compoñentes.
- A súa interrelación (bases de datos, nube, microservizos, etc.).

### 4.2. Deseño da persistencia de datos

Incluír diagramas relacionados coa persistencia de datos, como por exemplo:

- Modelo relacional.
- Modelo E/R.
- Diagramas de arquivos e paquetes.
- Outros.

### 4.3. Deseño da interface de usuario

Incluír deseños das diferentes interfaces da aplicación, así como información da navegación entre vistas (se procede).

---

O anteproxecto entregado polo alumnado deberá ser aprobado polo **Equipo Docente do Ciclo**.
